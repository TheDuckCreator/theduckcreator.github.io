---
title: 1 ปีกว่ากับโปรเจกต์ที่ไม่รู้ว่ามีอะไร และ ไม่รู้ว่าจะออกมายังไง
subtitle: จากการเริ่มต้นที่ไม่รู้ว่าจะต้องทำอะไร จนอยากจะส่งจดหมายหาตัวเองในวันงานเสร็จ
layout: post-life
author: Theethawat Savastham
category: it-blog
git: https://github.com/cnrpsu-2019/cnrphr-open
created_year: 2020
comments: true
language: Kotlin
tag:
  - healthcare
  - android
  - project
---

เคยมั้ยครับที่เราเองก็ไม่รู้ว่าตอนจบ ไม่สิ ตอนต่อไปของเรื่องจะเป็นยังไง เราจะเจออะไรบ้าง เราจะมีความสุข จะทุกข์ จะอะไรก็ตามที่เราจินตนาการไม่ถูก ถ้าเรายังไม่เห็นมัน

ผมเองก็เป็นเหมือนกัน และเป็นบ่อยด้วยในช่วงที่เราต้องเจออะไรใหม่ ๆ ทั้งตอนไปฝึกงาน ที่ตอนนั้นเขียน Postcard ไปที่บ้านของตัวเองเพื่อจะอ่านตอนฝึกงานเสร็จ เพราะคือไม่รู้เลยว่าเราจะเจออะไรบ้าง และอีกอย่างนึงก็คือ โปรเจกต์ผมเนี่ยแหละ โอเคก่อนแหละเรารู้ว่าเราจะได้อะไรมา เพราะมันคือผลลัพธ์ของโปรเจกต์ แต่เราไม่รู้เลยว่า เราต้องเขียนโค้ดยังไง ทำอะไรบ้าง จนกว่าเราจะได้มันมา แน่นอนนะครับในการเขียนบทความนี้ผมจะไม่ให้กระทบใครอยู่แล้ว อ่านแล้วก็อาจจะมึน ๆ หน่อยนะครับ เพราะคนเขียนตอนเขียนก็มึน

## E-health for Personal Sensor Application

![ภาพไอ้ผมคนนี้กำลังทดลองใช้อุปกรณ์ต่าง ๆ อยู่](/assets/senior-project/measurement.jpg)

นี่คือชื่อโปรเจกต์ของผมครับ หลายคนอาจจะไม่ทราบว่ามันคืออะไร ซึ่งผมเองก็อยากบอกว่า เออ มันก็งงจริง ๆ นั่นแหละ อ่าว แต่แปลง่าย ๆ เลยครับจากหลังมาหน้า คือ แอพพลิเคชั่น ที่ใช้ในการรวบรวมสุขภาพส่วนบุคคล จากตัวรับรู้ (เซนเซอร์) ต่าง ๆ ซึ่งในรายงานเอง ผมเองยังมองว่าคำว่าเซนเซอร์ อาจไม่เข้าใจมากนัก บางจุด ผมเลยเขียนว่าอุปกรณ์ดูแลสุขภาพมากกว่า มันคือการรับค่าจากอุปกรณ์ดูแลสุขภาพต่าง ๆ เข้ามาแสดงผลที่แอพพลิเคชั่น โดยไม่จำกัดบริษัท (จริง ๆ ก็จำกัดแหละ แต่ไม่ได้หมายความว่าทำให้ทำงานกับอุปกรณ์บริษัทใดบริษัทหนึ่ง) จริง ๆ มันก็คือจำกัดอยู่ดี อ่าว งงตัวเอง

**แต่ทั้งหมดนี้ทำได้หมดแล้ว** อ้าวแล้วอะไรเนี่ย มันคือมวยล้มต้มคนดูหรือเปล่าเนี่ย ผมก็ถามตัวเองเหมือนกัน เนื่องจากมันเป็นโปรเจกต์ต่อยอด แล้วให้ผมทำอะไร ผมถามไป แล้วคุณจะทำอะไร ผมได้รับคำถามกลับมา

### เออนั่นแหละ แล้วอยากจะทำอะไรหละ

![คอมพิวเตอร์ของผม](/assets/senior-project/com-photo.jpg)
**_แชะภาพเพื่อนรักของผม น้องคอมเราเอง_**

ใช่ครับ เพราะนี่คือโปรเจกต์ของผม ผมอยากจะทำอะไรก็ได้ อาจารย์บอกว่าอาจารย์เป็นที่ปรึกษา และ กรรมการ ที่จะให้คะแนนตามสิ่งที่คุณทำ คุณคิดว่ามันมีปัญหาอะไรบ้าง อยากจะทำอะไรกับมันบ้าง ทำอะไรแล้วคิดว่ามันมีประโยชน์บ้าง เขาอนุญาติให้ใช้ Library ใดก็ได้ หรือ ใช้ Source Code ของโปรแกรมที่มีอยู่ได้ ใช่ส่วนของโปรแกรมได้ แต่สุดท้ายคุณต้องรายงานออกมาว่าสิ่งที่คุณทำคืออะไร งานของคุณอยู่ที่ไหน

เออ พูดไปพูดมา ย่อหน้าที่ผ่านมา เอามาประยุกต์เป็นคำคมได้เลยนะเนี่ย

อยากจะบอกตรง ๆ ว่าเราใช้เวลาหลายเดือนมากทั้งใน Prepare Project และใน Project 1 ในการเคลียร์เรื่องดังกล่าวข้างบนนี้ เนื่องจากผมเองก็ยังไม่คิดเป็นระบบเท่าไหร่ ดังนั้นการเข้าใจให้ได้ข้อความในย่อหน้านี้ แม้ตอนพิมพ์จะใช้เวลาเพียง 3-4 นาที แต่ในการทำ กระบวนการ คลุ่มเวลากว่า 6 - 7 เดือน

## การทำโจทย์ที่ (ยัง) ไม่มี Solution

หลังจากนั้น ซึ่งจริง ๆ มันก็คือ ระหว่างนั้นนั่นแหละ ถึงแม้โปรเจกต์ยังไม่มี Scope ทั้งหมด แต่มันก็มีอะไรให้ทำ และเยอะด้วย นั้นก็คือส่วนการแก้ข้อผิดพลาด ของอุปกรณ์ 1 ใน 4 อุปกรณ์ ที่มีการทำงานพลาดอยู่ จากการทดสอบของผม และ เพื่อนผมด้วย ว่ามันไม่ได้จริง ๆ ถึงแม้อาจารย์จะยืนยันว่าได้ จนถึงวันนี้ที่ผมจะซ่อมได้แล้ว ผมก็ยังหาเหตุผลอยู่ว่า เพราะอะไรกันแน่ ที่ทำให้ตัวนี้ผิดพลาดไป เหตุผลที่ผมคิดว่าน่าจะใช่ที่สุดก็คือ การเปลี่ยนชนิดของ Database แต่โอเคแหละ เมื่อไม่รู้ ผมก็ต้องพยายามหา และ พยายามแก้

การแก้งานตรงนี้ แม้จะมีพื้นที่ประมาณ 1 ใน 4 ของรายงานและการนำเสนอ เทียบกับฟีเจอร์อื่น ๆ แต่กินเวลา 3 ใน 4 ของทั้งหมด ผมเองก็เริ่มเรียนรู้วิธีที่จะแก้ปัญหาตรงนี้ เอ้ ผมจะทำยังไงดี เพราะมันเป็น Stack ที่ค่อนข้างจะยาก มีทั้ง Android with Kotlin, ReactiveX, Dagger2 และ อื่น ๆ

ส่วนนี้ผมยกให้ ReactiveX (RxJava2) เป็นพระเอกเลยเอา ส่วน Dagger ผมเองพยายามเลี่ยง เท่าที่เลี่ยงได้ เพราะสำหรับผมรู้สึกว่า เห้ย ทำไมมันยากจังวะ เทียบกับส่วนอื่น ๆ ที่ทำด้วย Rx และทำด้วยไลบารี่อื่น ๆ ที่มันเห็นภาพ และมี Document ค่อนข้างดี แน่นอนเป็นโชคดีที่ผมไม่ต้องไปเกาะกับตัว Dagger มากนัก เพราะสิ่งที่ผมทำมันอยู่ใน Class ซึ่งมันก็มีการ Dependencies Injector นั่นแหละ แต่เราไม่ต้องไปแตะมันมาก แค่รู้ว่า เออ มันทำงานยังไง และมันทำให้เกิดอะไรขึ้น ส่วนที่ผมเขียนเองนี่ ผมยอมรับว่าผมไม่แตะ Dagger2 เลย ใครสนใจ Rx ลองไปดูได้ [ReactiveX](http://reactivex.io)

### เพราะมันไม่ใช่การบ้านทั่วไปที่เราทำ

อย่าว่าเฉลยตายตัวเลย เฉลยอ้อม ๆ ยังไม่มีเลย เสร็จแล้วยัง ทำไมไม่ทำให้เสร็จ ๆ ไป ก็มันคิดไม่ออกอ่ะปัดโถ่ หลังจากทำงานนี้ไปซักพัก คุณจะพบว่างานเอย การบ้านเอย โค้ดเล็ก ๆ เอย มันง่ายไปเลย เพราะว่ามันมี start และ end ของมัน มันมีขอบเขต มี Milestone มีจุดที่รู้ว่ามันคือ Solution ของมัน แต่ตอนนี้เราต้อง define Start,End,Milestone และ Solution ต่าง ๆ เองทั้งหมด

### เอ้าไล่โค้ดไป

![ภาพแผนผังงานของโปรแกรมที่ผมพยายามแกะออกมา](/assets/senior-project/process-photo.jpg)

**_ตอนแรกก็มีการมานั่งวาดผังงานอยู่เหมือนกันนะ ใช้ Visio เลย แต่ตอนหลัง ก็ไม่รู้ว่าเรามานั่งวาดไปทำไมว้าา เขียนธรรมดาก็ได้ สุดท้ายทั้งหมดนี้ไม่ได้ใช้ครับ เอาไว้โชว์อาจารย์เฉย ๆ 555_**

ผมใช้วิธีการไล่โค้ดใน Android Studio ไปเรื่อย ๆ ครับ ตอนนั้นผมยังใช้เครื่องมือ Debug ไม่เป็น เหมือนตอนนี้ ผมใช้วิธีการคลาสสิกก็คือ พ่น Log ออกมาเรื่อย ๆ ให้รู้ว่าปัญหามันอยู่ครงไหน และอีกอย่างคือ โปรแกรมมันเดินทางยังไง ซึ่งพูดดูมันเหมือนง่าย แต่จริง ๆ มันไม่ง่ายเลยเพราะว่าคนเริ่มต้นเขียน Android อย่างผม มาเจอกับโครงสร้างโค้ดที่ซับซ้อน แต่โคตร Clean เลย (ซึ่งนี่คือโชคดีของผม)

ถ้าจะเล่าประสบการณ์ที่ผ่านมาทั้งหมดคงไม่ได้หรอก ไม่ใช่อะไร เดี๋ยวมันจะยาวเกิน หรือ ไม่ก็พิมพ์ไม่ไหว แต่อยากจะบอกว่ารู้มั้ยตอนที่ผมแก้มาจนได้เห็นระบบมันรับข้อมูลครั้งแรกได้ โอ้ย ผมแทบอยากจะกระโดดให้ลั่นห้อง

![หนึ่งในกระบวนการฟิลเตอร์ข้อมูล](/assets/senior-project/filter.jpg)
**_โต๊ะที่ผมทำงานและสไลด์วิธีการฟิลเตอร์ข้อมูลที่ผมคิดว่า เออ ใช้วิธีนี้แหละ_**

ผมเองพบว่าปัญหามันเกิดจาก 2 ส่วน ข้อมูลที่มันเป็นสตรีมของอุปกรณ์ตัวนี้ แต่ตัวอื่น ๆ ข้อมูลมันเป็นดิสครีต แน่นอนเราจะเก็บสตรีมที่มาเรื่อย ๆ ในรูปของดิสครีตก็คงไม่ได้ ทำได้เพียง เลือกจุดที่เหมาะสมที่สุดในสตรีม เป็นตัวแทนของข้อมูลสตรีมนั้น อีกส่วนคือ ระบบยังไม่สามารถ detect ได้เนี่ยเองว่า อุปกรณ์นี้นะ มันให้ค่าที่ระบบต้องการได้นะ You ไปเก็บข้อมูลสิ

นั่นคือ Part แรกของโปรเจกต์ครับ พาร์ทที่ใหญ่ที่สุด แต่งานที่ออกมาอาจจะดูเล็ก ๆ

## แล้วเราจะ Report อะไร

ต่อให้ Backend ดีแค่ไหน ถ้าเข้าใช้ไม่ได้ ถ้าได้แค่ดูค่า มันก็ไม่รู้ว่าจะเอาไว้ใช้ทำอะไรสินะครับ แล้วกับระบบที่ผมทำไม่ค่อยดีเท่าไหร่แล้วด้วย ดังนั้นงานผมจึง... เดี๋ยว ยังไม่เสร็จ

ในส่วนต่อไปคือการทำ Frontend หรือ ส่วนของ Report ต่าง ๆ เป็นความไม่ถูกต้องของการเขียนโปรแกรมคอมพิวเตอร์ของผมอีกอันหนึ่งแหละครับ ก็คือการทำ UI เสมือน แอพใหม่ครอบลงแอพเก่า เนื่องจากผมเองบอกตั้งแต่ต้นว่าไม่อยากจะจับ Dagger หรือ ReactiveX ถ้าไม่จำเป็นอีก โถ.. โชคดีที่การวางแอพพลิเคชั่นเดิมของพี่เขาดีมาก คือการตัดขาดกันเลยสำหรับส่วนที่รับข้อมูล กับ ส่วนแสดงผลข้อมูล ซึ่งมีตัวที่แยกจากกันก็คือ ฐานข้อมูล (Database) ด้านบนผมได้บอกมาแล้วว่ามันคือ Cloud Firestore ใช่มั้ยครับ แต่นั่นคือสิ่งที่ผมรู้ หลังจากผ่านอะไรมาเยอะแล้ว

### โอ้ข้อมูล เจ้าอยู่ที่ไหน

![รูปผมกับคอมพิวเตอร์ที่ใช้ทำงาน](/assets/senior-project/me-and-mycom.jpg)
**_แชะรูปกับโต๊ะโปรเจกต์หน่อย_**

มันเป็นความผิดพลาด และความบ้าบอของเราเองด้วยส่วนหนึ่ง ฮา.. ที่ทำไมไม่ถาม แต่จริง ๆ น่าจะเป็นเพราะมั่นใจมาตลอดมากกว่าว่าข้อมูลเนี้ยเก็บอยู่ในตัวเครื่อง ที่เรียกว่า Room Database จะเห็นได้ว่าผมเองได้เขียนบทความเกี่ยวกับ Room Database เอาไว้ด้วย เพราะว่าตอนนั้นเรากำลังโฟกัสตรงนี้มาก ๆ ผมทั้งทำ Demo Fragment ที่ดึงข้อมูลออกมาจาก DB ดึงหมดบ้าง Specific บ้าง โดยใช้หลักการเข้าถึงของ Kotlin Coroutines & Live Data นะครับ (ตอนแรกว่าจะทำแบบดึงจาก RxJava แบบที่พี่เขาทำ สุดท้าย เออวิธีนี้แล้วกัน) ผมค้นยังไง เอ้ มันก็ไม่เจอ เอ้ ผิดตรงไหนป่าวว่ะ

> เออ นอกจากนี้แล้ว เรายังทำ Note การทำ Android ผ่าน Coroutines, LiveData ลงในบล็อกด้วยนะ ดูที่นี่เลย [Tin Android Doc](https://www.theduckcreator.in.th/tin-android-docs/)

ผมเองก็จำไม่ได้เหมือนกันว่าผมคิดได้ตอนไหน หรืออะไรมันมาดลใจให้ผมเปลี่ยนใจไปที่ Firebase คือ ผมไม่ทราบว่าผมไปเจอโค้ดส่วนไหนเข้า จึงรู้ว่า เห้ยหรือว่าข้อมูลมันเก็บบน Firebase ว่ะ ผมเลยลองดึงข้อมูลจาก Firebase เอ้าเห้ย ปรากฏการณ์มหัสจรรย์ ได้เฉย

คืออยากบอกก่อนนะว่า ตอนนั้นผมยังไม่ได้มีสิทธิในการเข้าถึง Firebase Console ในเว็บ หรือ ในที่ใดก็แล้วแต่ ผมเองเลยไม่ทราบตรงนี้ ตอนนั้นผมใช้ Credential ที่มันฝังอยู่ในแอพอยู่แล้วในการเชื่อมต่อไป แต่ตอนนี้ผมขอเข้าถึงแล้วนะ

### Firebase ให้หมด ?

บอกก่อนนะครับ ว่ามันไม่ใช่หนทางที่ดีเท่าไหร่ (หรืออาจจะไม่ดีเลย) ที่ผมเห็นว่าในเมื่อข้อมูลทั้งหมดอยู่บน Cloud Firestore แล้ว ก็เก็บข้อมูลอื่น ๆ ลงใน Firestore ด้วยสิ ในความคิดของผมตอนนั้นก็คือ เราจะได้ให้ข้อมูลที่เป็น Application Logic มันเปลี่ยนได้ง่าย ซึ่งตอนนี้ผมพิสูจน์แล้วว่า เออ ผมคิดผิด แต่ตอนนี้ตัวแอพก็ยังทำงานโดยใช้หลักการนี้อยู่นะครับ

![ติดป้ายขออนุญาติกลับบ้าน หนี COVID-19](/assets/senior-project/covid-escape.jpg)
**_ตอนนั้นติดป้ายหนีโควิดเอาไว้ บอกว่าจะลาแค่อาทิตย์เดียว จนถึงบัดนี้ ยังไม่ได้กลับไปถอดป้ายเลยจ้า_**

ในการ Indicate ข้อมูลสุขภาพว่าอยู่ในระดับปลอดภัย เสี่ยง อันตราย และ Fetch คำแนะนำให้กับผู้ใช้ อย่างแรกเลยใช่ไหมครับมันต้องมีเกณฑ์ ซึ่งผมเองเลือกเก็บเกณฑ์ไว้ใน Online เกือบทั้งหมด (ซึ่งจริง ๆ ส่วนนี้มันควรจะเก็บบนเครื่องอาจจะดีกว่า ) ถ้าไม่นับ Cache ที่ Cloud Firestore เก็บไว้ในโทรศัพท์อัตโนมัติให้ผมแล้ว (ซึ่งมันน้อยนะ มันเก็บนั่นแหละ แต่มันไม่ได้สามารถไว้ใจได้ขนาดนั้น ผมไว้ใจมันเกินไป) เราจะต้องดึง Logic พวกเกณฑ์การจำแนกทั้งหมด จาก Internet ทุก ๆ ครั้ง ที่จะมีการวิเคราะห์ หรือ ทุก ๆ ครั้งที่เราจะแสดง Data แสดงกราฟ ที่มีเส้นขีดอันตราย ขีดเสี่ยงด้วยเนี่ย เราจะต้องใช้เวลาที่นาน และอาจจะบอกว่า เราใช้ Bandwidth ในการลิงค์กับ Server โดยป่าวประโยชน์ไปรึเปล่านะ ด้วยซ้ำ และแน่นอนถึงมันจะช้าเพียงแค่ไม่กี่วินาที แต่มันก็เพียงพอที่จะทำให้ Logic ใน App ของผม คาดเคลื่อนได้ และ มันก็เกิด Deadlock ขึ้นมาด้วย

การทำตรงนี้ คงต้องประเมินให้ดี ๆ นะครับ ว่าส่วนไหนควรเก็บเป็น Application Logic Hard Code ไปเลย ควรเก็บใน Internal Database หรือควรเก็บใน External Database มันต้องแบ่งกันให้ดีกว่านี้อ่ะครับ

### แล้วต้องเพิ่มฟีเจอร์อะไรอีก

ถามว่าแค่นี้พอหรือไม่ คงไม่ต้องถามหรอกครับ มันยังคงดูน้อยไปไงครับในรูปของ Senior Project โชคดีครับที่ผมได้ไปเจอข้อมูลของ NHES (National Health Examination Survey) ครั้งล่าสุดของไทย จากกรมควบคุมโรค ในเว็บของกองโรคไม่ติดต่อ ซึ่งทำไว้ในปี 2557 มันจะมีข้อมูลเปิดเผยที่เป็นสถิติประชากร เกินความชุคโรค ค่าเฉลี่ยของตัวชี้วัดทางสุขภาพต่าง ๆ พอให้ผมได้เอามาใช้บ้างกับแอพพลิเคชั่น โครงงานของผม เลยดูพอมีประโชยน์บ้าง

<iframe width="560" height="315" src="https://www.youtube.com/embed/n3t4zmdihQ0" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen></iframe>

นี่เป็นวีดีโอพรีเซนต์นะครับ ในโพสที่เขียนมานี้อาจจะไม่ค่อยมีสาระอะไรเท่าไหร่ เล่าความรู้สึกเสียมากกว่า ในรายละเอียด ดูที่วีดีโอได้เลยครับ

## รายงานเสร็จแล้วยัง

เสียงของพ่อผมเรียกมา ในหลาย ๆ ครั้ง หลังจากเห็นผมบ่นเรื่องนี้เป็นปี 5555 จริง ๆ มันไม่ใช่รายงานนะ มันคือโครงงาน แต่ก็ช่างเถอะ พ่อผมเรียกแบบนี้ไปแล้ว ผมเองก็อยากให้มันเสร็จนะ แต่โดยสภาพของเทคโนโลยี โอเค เราส่ง แต่งานเราก็ยังไม่เสร็จอยู่ดี ถึงแม้ไม่มีสัญญา Maintenance อะไร แต่มันก็เป็นสัญญาที่ให้ไว้แล้วท่ามกลางการสอบ เอ้า ไปสัญญาอะไรไว้หละ โอเค โปรเจกต์อ่ะส่งได้ แต่ท้ายที่สุด งานที่มันจะใช้ได้จริง ๆ ไม่ใข่ผลจากโครงงานหรอก เพราะ งานเราอาจถูกจำกัดด้วยเวลา และความสามารถอันเล็กน้อยของเราในตอนนั้น แต่เวลาใช้งานจริง ๆ ของแอพพลิเคชั่น หรือ ผลผลิตของ Developer ทั้งหลาย มันก็เหมือนกับลูกที่เราต้องไปคอยแก้บั๊ก ขจัดตัดแต่ง ให้มันใช้งานกับผู้ใช้งานได้ แล้วผมก็หวังว่า ผมจะทำ Production Version ออกมาได้ เร็ว ๆ นี้

เอ้าเพลงมา เราจะทำตามสัญญา..... (เออ ผมว่าเราจบบทความนี้แค่นี้ดีกว่านะครับ)

![ดุก แมวที่ภาควิชา](/assets/senior-project/dook.jpg)
**_ไอดุกครับ แมวที่ภาควิชา ชอบมานอนหน้าห้องบ่อย ๆ_**

และต่อให้ออก Production และ Maintenance ก็คงต้องตามเก็บไปเรื่อย ๆ หากมีใครใช้แล้ว ประสบปัญหา หรือ Complaint มา แต่อย่างไรก็ดี ถ้ามันมีประโยชน์กับใครซักคน ผมว่า ผมก็คงภูมิใจนะ

ใช้กับใครดีหละ อะไรนะ ใช้กับเรานี่แหละ ได้ข่าวว่าอ้วนจังแล้ว
